# A traduzzione in lingua corsa di _VeraCrypt_

## Distribuzione
- A prima traduzzione in corsu hè stata distribuita cù a versione 1.5.5 di marzu di u 2021
- L’installazione di u prugramma, chì impiega _NSIS_, si pò fà in lingua corsa
- Una [cronolugia di tutte e mudificazioni](https://github.com/veracrypt/VeraCrypt/commits/master/Translations/Language.co.xml) si trova nant’à GitHub

## Traduttore
- Patriccollu di Santa Maria è Sichè

## Pagina ufficiale di u situ web nant’à a traduzzione
- https://

## Ciò ch’ella ci vole per traduce
- Richiestu
  - Un contu nant’à _GitHub_
  - Un contu _Crowdin_ chì si pò ottene da quì : https://crowdin.com/join
  - Una dumanda nant’à _Crowdin_ per participà à a traduzzione di _VeraCrypt_
- Ricumandatu
  - _OmegaT_, prugramma per traduce i schedarii cù l’estensioni `.xliff` o `.xml`
  - _Poedit_, prugramma per mudificà i schedarii _gettext_ cù l’estensioni `.xliff`
  - _Notepad++_, prugramma per mudificà un testu, paragunà duie versioni di testu, o trasfurmà u cuntenutu cù una prucedura pre-arregistrata
  - _Thunderbird_, prugramma di messaghjeria chì permette d’urganizà tutti i vostri messaghji è indirizzi elettronichi in una interfaccia unica, ma soprattuttu d’abbunassi à i flussi d’attualità di _GitHub_
  - I prugrammi _Notepad++_, _OmegaT_ è _Poedit_ sò stati tradutti è ponu esse **impiegati in lingua corsa**

## I schedarii di lingua à traduce

- U furmatu di schedariu : `.xliff` o `.xml`

### Situ officiale di traduzzione

Tutti i schedarii di lingua - per ogni lingua dispunibule in _VeraCrypt_ - si trovanu nant’à [_Crowdin_](https://crowdin.com/project/veracrypt).

Quelli per a lingua corsa si trovanu quì : https://crowdin.com/project/veracrypt/co#

### Situ di sviluppu

Per infurmazione, u dipositu di tutta a fonte di VeraCrypt si trova nant’à _GitHub_ :  
   https://github.com/veracrypt/VeraCrypt

I schedarii di lingua di a versione attuale di _VeraCrypt_ nant’à Windows si trovanu in u cartulare [/Translations/.](https://github.com/veracrypt/VeraCrypt/tree/master/Translations)

- A fonte d’origine : [Language.xml](https://github.com/veracrypt/VeraCrypt/blob/master/src/Common/Language.xml)
- U schedariu di lingua corsa : [Language.co.xml](https://github.com/veracrypt/VeraCrypt/blob/master/Translations/Language.co.xml)

## Cumu sapè quandu ci hè qualcosa di novu à traduce ?

Quandu s’appronta una nova versione, a squadra di _VeraCrypt_ mudificheghja e catene di fonte nant’à _Crowdin_ aghjunghjendu catene nove o mudifichendu catene anziane.  

Quandu st’operazione si face, ghjè pussibule di riceve un messaghju elettronicu da _Crowdin_ in a vostra scatula di messaghjeria una o duie settimane nanzu a data d’esciuta prevista di a nova versione.  

In più di què, ci hè una funzione in _GitHub_ chì permette d’ingenerà un flussu di nutizie `Atom` secondu l’attività di _GitHub_, per indettu quand’un schedariu hè mudificatu. È si pò riceve un avvertimentu in _Thunderbird_ quandu quellu flussu hè ingeneratu.
  
### I flussi _Atom_

Eccu u flussu à cuttighjà ch’ella ci vole à definisce in _Thunderbird_ grazia à un abbunamentu : 
- https://github.com/veracrypt/VeraCrypt/commits/master/src/Common/Language.xml.atom
  
Per sapene di più, fighjate l’istruzzioni per [impiegà un flussu di _GitHub_ è riceve l’infurmazione nant’à _Thunderbird_](../../Flussu%20di%20nutizie.md).

## Cumu fà a traduzzione ?

- I traduttori devenu impiegà _Crowdin_ ma a traduzzione si pò fà di parechje manere :
  - sia in linea, a traduzzione si face direttamente nant’à _Crowdin_
  - sia in lucale nant’à u vostru urdinatore perchè _Crowdin_ prupone funzioni per espurtà è impurtà i schedarii
  - in stu casu, a traduzzione si pò fà cù l’appiecazioni _Poedit_ o _OmegaT_
- Ste duie appiecazioni sò capace, grazia à a so memoria di traduzzione, di truvà e catene uguale o simile è vi e prupone per aiutavvi à traduce.
- In duie parolle, una memoria di traduzzione s’assumiglia un pocu à un dizziunariu chì pò cambià autumaticamente e catene in inglese cù a so traduzzione in corsu.
- In tutti casi, hè ricumandatu d’impiegà _OmegaT_ per fà què perchè st’appiecazione, chì cunnosce tutte e vostre traduzzioni, hà una memoria di traduzzione tamanta.

### In linea
- Si pò impiegà stu metoda quandu ci hè __poca affare à traduce__.
- A traduzzione si face direttamente in linea nant’à u situ _Crowdin_ :  
  https://crowdin.com/project/veracrypt/co#
- Per piazzà e catene mancu tradutte à u capu di a lista, ci vole à assicurassi chì u filtru sceltu hè `All, Untranslated First (Default)`.
- Per accede à a lista di filtri, ci vole à cliccà nant’à l’icona chì riprisenta un imbutu cù trè tratti di longhezza sfarente, à diritta di u campu di ricerca, quandu vo site in corsu di traduzzione nant’à un schedariu.
- St’appiecazione, grazia à a so memoria di traduzzione, hè capace di truvà e catene uguale o simile (cù un percentuale chì si pò definisce) è di pruponele per aiutavvi à traduce.

### In lucale
- Stu metoda hè piuttostu ricumandatu quandu ci hè __assai catene à traduce__.
- U scopu hè d’estrae u schedariu di traduzzione, di traducelu cù un’appiecazione lucale eppò di ricaricà u schedariu traduttu in lingua corsa.
- Cù _Crowdin_ si pò scaricà un schedariu in dui furmati :
  - u so furmatu d’origine cù l’azzione `File` > `Download`
  - u furmatu `.xliff` cù l’azzione `File` > `Export in XLIFF`
- Ste duie azzioni si trovanu nant’à u listinu chì si chjama « hamburger » - insù è à manca accant’à CORSICAN - quandu vo site in corsu di traduzzione nant’à un schedariu.
#### Cù _OmegaT_
  - Per impiegà _OmegaT_, seguitate l’[istruzzioni per l’adopru di l’appiecazione _OmegaT_](OmegaT.md).
#### Cù _Poedit_
  - Per cumpletà una traduzzione cù _Poedit_, ci vole à impiegà un schedariu cù l’estensione `.xliff` scaricatu da _Crowdin_ cù l’azzione `File` > `Export in XLIFF`.
  - Eppò lancià _Poedit_
    - Sceglie l’ozzione `Schedariu` > `Apre…` o selezziunà l’azzione `Navigazione` nant’à u screnu di benvenuta
    - Selezziunà u schedariu `.xliff` scaricatu da _Crowdin_
    - Verificà chì a lingua di destinazione sia `co` o `co_FR`
    - Selezziunà l’ozzione `Affissà` eppò `Elementi micca tradutti in primu`
    - Traduce e catene senza traduzzione
    - Arregistrà u schedariu cù u listessu nome
- Dopu a traduzzione, ci vole torna à impiegà _Crowdin_ per impurtacci u schedariu di traduzzione cù l’azzione `File` > `Upload Translations…`.

## Istruzzioni per piglià in contu u novu schedariu di lingua corsa

Quandu u schedariu di lingua corsa hè statu rinfrescatu nant’à _Crowdin_, ùn ci hè più nunda à fà.

#### Liami di navigazione nant’à stu situ
- [Rivene à a lista di i membri di stu prughjettu](./)
- [Rivene à a lista di tutti i prughjetti](../)
- [Rivene à a lista di tutti i prugrammi](../../../../#readme)
