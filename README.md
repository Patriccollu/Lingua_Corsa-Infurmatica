# È a lingua corsa in l’infurmatica ?

Parechji prugrammi infurmatichi sò stati tradutti in corsu. Di bona regula, ùn ci hè nunda à fà di particulare per impiegalli in lingua corsa, fora di installalli è dopu di sceglie a lingua « corsu » o « corsican ». Per certi, per indettu quelli ch’impieganu i prugrammi d’installazione Inno Setup o NSIS, ghjè ancu pussibule d’installalli in lingua corsa !
<br><br>
A maiò parte di sti prugrammi hè di tipu « Fonte Aperta », o 'Open Source' in inglese, o GNU, vole si dì chì _ùn ci hè nunda à pagà per impiegalli_. Certi ponu esse venduti da una sucietà ma, in stu casu, ghjè una versione, forse senza tutte e funzioni, chì si pò impiegà di rigalu.
<br><br>
Eccu i nomi di sti prugrammi, i siti web induve si trovanu, è una corta discrizzione per sapè ciò ch’elli facenu :</p>

-----
## 1) I prugrammi _tradutti_ in lingua corsa :

* __7-zip__<br>
    http://www.7-zip.org/<br>
_Per cumpresse o stringhje unu o parechji schedarii, o cartulari, in un solu schedariu più chjucu. Di più stu schedariu cumpressu pò esse pruttettu da una parolla d’entrata._

* __CCleaner__<br>
    https://www.ccleaner.com/ccleaner<br>
_CCleaner permette di nettà ciò chì ùn serve à nunda nant’à u vostru urdinatore è d’ottene un PC più nettu, più sicuru è più rapidu._

* __CDex__<br>
    https://cdex.mu/<br>
_CDex pò estrae i dati d’un CD Audio, ciò chì si chjama un CD Ripper o un utilitariu CDDA. Si pò creà un schedariu audio urdinariu (WAV) o cumpressu grazia à un cudificatore cum’è MP3, FLAC, AAC, WMA, OGG, è tanti altri. Di più i schedarii WAV chì si trovanu nant’à l’urdinatore ponu esse trasfurmati in un schedariu cumpressu (è dinù in l’altru sensu). CDex accetta dinù l’etichette ID3V1 è ID3V2 chì ponu esse tramesse durante l’estrazzione._

* __Colors__<br>
    https://www.den4b.com/products/colors<br>
_St’appiecazione vi aiuta à sceglie un culore à partesi di parechje tavulette è si pò dinù coglie un culore nant’à u screnu attuale affissatu. Cunnosce parechji mudelli di culore cum’è RGB, HSV, HLS è CMYK._

* __FileZilla__<br>
    https://filezilla-project.org/index.php<br>
_Per mandà nant’à un servitore FTP, SFTP è FTPS, o piglià da stu servitore, schedarii o cartulari._

   ___Fate casu___ : ci vole à __scaricà__ u prugramma da quì :
    https://filezilla-project.org/download.php?show_all=1
        è micca da a pagina <s>Download</s>. Perchè, da sta pagina, si scaricheghja una versione particulare cù d’altri prugrammi chì ùn sò micca sempre i benvenuti ! Osinnò ci vole à sceglie _"Show additional download options"_.

* __Firefox for Android__<br>
    https://play.google.com/store/apps/details?id=org.mozilla.firefox&hl=fr<br>
_Firefox for Android (**Fenix**) hè l’ultimu navigatore per Android sviluppatu da Mozilla, l’urganismu senza prufittu, per incuragisce un Internet apertu è in bella saluta. Impiegatelu cum’è un navigatore privatu è cusì vi aiuta à gardà u cuntrollu. Fate ricerche è navigate dapoi l’appiecazione, bluccate i perseguitatori (o mudificà e preferenze per auturizalli), squassà i canistrelli è ancu e crunulogie di navigazione è di ricerca._

* __Firefox for iOS__<br>
    https://apps.apple.com/fr/app/firefox-web-browser/id989804926<br>
_Firefox for iOS hè un navigatore mobile è mudernu da Mozilla, l’urganismu senza prufittu chì s’impegna à difende un Web liberu è apertu. Si pò navigà nant’à parechje pagine web à u listessu tempu grazia à l’unghjette. Appughjate nant’à l’icona di maschera per passà in modu di navigazione privata. Ricercate à a vostra manera cù u vostru mutore di ricerca. Impiegate qualsisia appiecazione (è micca solu Mail) cù Firefox. Impiegate Sincrunizà per ritruvà l’indette, parolle d’entrata, è altri dati chì voi arregistrate in Firefox da i vostri altri apparechji._

   ___Astuzia___ : Aghjunghje a lingua __Corsu__ in e preferenze generale di u vostru telefonu : Réglages > Général > Langue et région > Ajouter une langue... > Corsu.

* __Firefox Focus for Android__<br>
    https://play.google.com/store/apps/details?id=org.mozilla.focus&hl=fr<br>
_Firefox Focus for Android hè un navigatore - un pocu anzianu ma simplice - sviluppatu da Mozilla l’urganismu senza prufittu, per incuragisce un Internet apertu è in bella salute. Impiegatelu cum’è un navigatore privatu è cusì vi aiuta à gardà u cuntrollu. Fate ricerche è navigate dapoi l’appiecazione, bluccate i perseguitatori (o mudificà e preferenze per auturizalli), squassà i canistrelli è ancu e crunulogie di navigazione è di ricerca._<br>

   ___Astuzia___ : Stu pruduttu hè sempre distribuitu da Mozilla ma a so evoluzione hè stata piantata. Nant’à Android, hè piuttostu ricumandatu d’impiegà [Firefox for Android](https://play.google.com/store/apps/details?id=org.mozilla.firefox&hl=fr) cum’è navigatore Internet.

* __Firefox Lockwise__<br>
    https://apps.apple.com/fr/app/firefox-lockwise/id1314000270<br>
_Firefox Lockwise hè una funzione, svillupata da Mozilla, per urganizà e vostre parolle d’entrata di Firefox da una manera sicura è accedeci dapertuttu grazia à a sincrunizazione._

* __fre:ac__<br>
    https://www.freac.org/<br>
_Ghjè un cunvertidore audio liberu è un estratore di CD chì accetta parechji forme è cudificatori cunnisciuti._

* __GeneWeb__<br>
    https://geneweb.tuxfamily.org/wiki/GeneWeb/fr<br>
_GeneWeb hè un prugramma di genealugia di tipu « fonte aperta » è scrittu in OCaml. Ghjunghje cù un’interfaccia web è pò esse impiegatu in lucale o cum’è un serviziu web._<br>

   ___Nota___ : A lingua corsa hè distribuita cù a versione 7.0.0 è quelle più recente.
   
   ___Astuzia___ : Si pò ancu fighjà in linea è in lingua corsa una versione di dimustrazione à st’indirizzu :
    https://demo.geneweb.tuxfamily.org/gw7/gwd?b=grimaldi&lang=co;

* __Hasher__<br>
    https://www.den4b.com/products/hasher<br>
_St’appiecazione permette di verificà l’integrità d’un schedariu grazia à un numeru impurtante di cudificatori : CRC32, MD2, MD4, MD5, SHA1, SHA256, SHA512, RipeMD128, RipeMD160 è ED2K. Tutti i schedarii trattati sò ricunnisciuti è i tazzechji sò pronti à esse espurtati ver di parechji furmati di verificazione di schedariu cum’è SFV, MD5SUM è SHA1SUM. Sì pò dinù paragunà dui schedarii._

* __Inno Setup__<br>
    https://jrsoftware.org/isinfo.php<br>
_Per creà un assistente d’installazione nant’à Windows per d’altri prugrammi._

* __Mp3tag__<br>
    https://www.mp3tag.de/en/<br>
_Mp3tag hè un attrezzu putente è faciule à impiegà per mudificà l’etichette ID3v1, ID3v2.3 è ID3v2.4. Grazia à u so accessu à e banche di dati in-linea cum’è Amazon, discogs, MusicBrainz o freedb, Mp3tag pò ricoglie autumaticamente l’infurmazioni reale di a vostra bibliuteca di musica._
    
* __Notepad++__<br>
    https://notepad-plus-plus.org/<br>
_Notepad++ hè un mudificatore di codice chì piglia in contu parechji linguaghji di prugrammazione. Stu prugramma, scrittu in C++ cù STL è l’API win32, hè statu fattu per pruvede un mezu, di chjuca dimensione ma assai putente, per mudificà u codice surghjente. Uptimizeghja parechje funzioni da una manera piacevule ciò chì face chì Notepad++ cuntribuisce à a limitazione di u CO2 in u mondu sanu ! Perchè, cum’ellu riduce l’impiegu di a CPU, a cunsumazione di l’urdinatori si ne trova ridutta è in fine di contu... a pianeta hè più bella è più verde ;-)_<br>

   ___Astuzia___ : Durante l’installazione, ci vole à sceglie a lingua __Corsican__ in a lista di e lingue pruposte è dopu ci vole à indicà __Corsu__ in e preferenze di u prugramma.

* __NSIS: Nullsoft Scriptable Install System__<br>
    https://nsis.sourceforge.io/Main_Page<br>
_Per creà un assistente d’installazione o stalladore nant’à Windows per d’altri prugrammi._

* __OmegaT__<br>
    https://omegat.org/co/<br>
_OmegaT hè un attrezzu di Traduzzione Assistita da l’Urdinatore (TAO in francese è CAT in inglese) - liberu è multipiattaforma, scrittu in Java - chì cuntene funzioni putente cum’è currispundenze simile, memoria di traduzzione, ricerca di parolla chjave, glossarii è cusì u travagliu di traduzzione hè più faciule._<br>

   ___Nota___ : A lingua corsa hè distribuita cù a versione 5.3.0 è quelle più recente.

* __PDFCreator__, __HotFolder__ è __Images2PDF__<br>
    https://www.pdfforge.org/pdfcreator<br>
_**PDFCreator** permette di trasfurmà in un schedariu PDF ogni ducumentu da tutta appiecazione capace di stampà. **HotFolder** pò trasfurmà u cuntenutu di tuttu un cartulare in schedarii PDF o imaghjine. **Images2PDF** pò cunvertisce imaghjine in schedarii PDF. I dui prugrammi HotFolder è Images2PDF sò distribuiti solu cù __PDFCreator Professional__._

* __PDF Split and Merge__<br>
    https://pdfsam.org/<br>
_PDFsam basic hè un prugramma simplice, indipendente di u sistema, è fattu per sparte et adunisce i schedarii pdf. Hè stabule, bellu liberu è deve risponde à a maiò parte di i vostri bisogni._

* __Poedit__ è __WinSparkle__<br>
    https://poedit.net/<br>
_Creazione è mudificazione di traduzzioni per l’appiecazioni o i siti Internet chì adopranu « gettext » è i so schedarii .PO (Portable Object). **WinSparkle** hè u prugramma d’installazione di_ Poedit _nant’à Windows._

* __RandPass__<br>
    https://www.den4b.com/products/randpass<br>
_St’ingeneratore di parolla d’entrata hè un attrezzu simplice per ingenerà parolle d’entrata à l’azardu impieghendu simbulli o parolle à l’azardu. Pudete selezziunnà gruppi di caratteri à impiegà per e parolle d’entrata, cum’è lettere minuscule, lettere maiuscule, cifri, è gruppi di caratteri persunnalizati. Si pò dinù definisce u furmatu di a parolla d’entrata, verificà ch’ella hè unica, caccià i caratteri simile._

* __Resizer__<br>
    https://www.den4b.com/products/resizer<br>
_St’appiecazione permette di cambià a dimensione d’una fiura cù un’interfaccia di tipu « sguillà è depone » assai faciule à impiegà. Ci sò parechje ozzioni, cum’è un metoda d’addattazione d’aspettu da percentuale, un furmatu persunnalizatu di destinazione di fiura, è un mudellu di nome di schedariu d’esciuta. I furmati di fiura permessi sò : BMP, GIF, PNG, JPEG è TIFF._

* __SumatraPDF__<br>
    https://www.sumatrapdfreader.org/free-pdf-reader.html<br>
_SumatraPDF hè un lettore per Windows, capace di leghje e forme PDF, eBook (ePub, Mobi), XPS, DjVu, CHM, Comic Book (CBZ è CBR). Hè liberu, putente, chjucu, portavule è si lancia in furia in furia. A priurità di a so interfaccia hè d’esse simplice à impiegà._

* __Video DownloadHelper__<br>
    https://www.downloadhelper.net/<br>
_Video DownloadHelper hè un’extensione di u navigatore per scaricà video da u Web. Quandu l’estensione scopre una o parechje video, l’icona di a barra d’attrezzi s’attiveghja per vi permette di fighjà e video chì sò dispunibule è un cliccu simplice principierà u so scaricamentu. St’estensione funziuneghja nant’à Firefox, Chrome è Microsoft Edge._
*L’appiecazione cumpagnu* - vdhcoapp - *hè un mudullu addiziunale multi-piattaforma (Windows, Mac, Linux) chì aghjunghe ste funzioni à u navigatore : funzioni API di scrittura di schedariu chì ùn sò micca native, generazione di nome di schedarii timpurarii, lanciu d’una appiecazione predefinita nant’à un schedariu di dati, un’interfaccia à u cunvertidore video ffmpeg.*<br>

   ___Astuzia___ : Ùn ci hè nisuna ozzione in Video DownloadHelper per sceglie a lingua di a so interfaccia perchè l’estensione impiega quella di u navigatore. À st’ora, i trè navigatori - Chrome, Firefox è Microsoft Edge - ùn cunnoscenu micca a lingua corsa. Ma, ancu di grazia, ci hè una soluzione, quantunque, per impiega Video DownloadHelper in corsu.<br>    
    Da prima, ci vole à scaricà u schedariu di lingua corsa chì si trova quì :
    https://github.com/Patriccollu/Schedarii-di-Lingua/blob/master/Video%20DownloadHelper/Corsican%20messages.json<br>
Cliccu dirittu nant’à u buttone « Raw » è « Arregistrà a sibula di a leia sottu… ». Tandu, per caricallu in l’estensione di Video DownloadHelper, ci vole à fà un cliccu dirittu in l’interfaccia è impurtà u schedariu di sta manera : *Paramètres > Plus… > Traduction* è tandu di cliccà nant’à i buttoni *Importer* è *Enregistrer*.

* __VLC for Android__<br>
    https://play.google.com/store/apps/details?id=org.videolan.vlc<br>
_VLC per Android hè a purtera di VLC media player ver di a piattaforma Android è pò sunà qualsisia schedariu video è audio, ma dinù i flussi è i lettori di reta, e fiure ISO di DVD, cum’è a versione di scagnu di VLC. Ghjè un lettore audio cumpletu, cù una banca di dati sana, un ugualizatore è filtri, capace di sunà tutte i furmati audio bizari. Hè cuncipitu per tutti, cumpletamente di rigalu, senza publicità, ne appiegazione à cumprà, ne spiunagiu, è hè sviluppatu da vuluntarii appassiunati. Tuttu u codice di fonte hè dispunibule di rigalu._<br>

   ___Astuzia___ : Bench’è Android ùn ricunnosci unancu a lingua corsa in a lista di e lingue pruposte da u sistema, l’appiecazione VLC permette di sceglie sta lingua.

* __VLC for iOS__<br>
    https://itunes.apple.com/fr/app/vlc-for-mobile/id650377962<br>
_VLC per iOS hè una purtera di u lettore media liberu VLC nant’à iPad, iPhone è iPod touch. Pò sunà tutti i vostri video, spettaculi è musica in a maiò parte di i furmati direttamente, senza cunversione. Permette a sincrunizazione di i schedarii cù Dropbox, GDrive, OneDrive, Box, iCloud Drive, iTunes, offre i scaricamenti diretti, u spartimentu WiFi, ma dinù a lettura di cuntinuu à partesi di servitori media SMB, FTP, UPnP/DLNA è da u web. VLC permette l’impiegu di sottutituli avanzati includendu a cumpatibilità sana SSA, l’audio multi-traccia, è u cuntrollu di a vitezza di ripruduzzione. VLC per iOS hè sanu di rigalu è di tipu « fonte aperta »._

-----
## 2) I prugrammi in attesa di _distribuzione_ :

* __Audacity__<br>
    https://www.audacityteam.org/<br>
_Per arregistrà un sonu, un testu parlatu o una musica cù u microfonu di l’urdinatore è per trasfurmalli in schedarii MP3 o per mudificà i schedarii audio._

* __HandBrake__<br>
    https://handbrake.fr/<br>
_HandBrake hè un trascudificatore video liberu, di tipu « fonte aperta » è multipiattaforma chì permette di cunvertisce guasi tutti i furmati di video._<br>

   ___Astuzia___ : A lingua corsa serà distribuita cù a prossima versione ma si pò dighjà pruvalla grazia à una versione timpuraria (*Nightly*) chì si pò scaricà da quì :
    https://handbrake.fr/nightly.php

* __MozBackup__<br>
    http://mozbackup.jasnapaka.com/<br>
_Per creà una copia di securità (salvaguardia) di un prufilu Firefox, Thunderbird, o d’altri prugrammi sviluppati da a fundazione Mozilla. È dopu, s’ella hè bisognu, d’impiegà sta copia per rimette in piazza (risturà) u prufilu, per indettu s’ellu hè statu alteratu o currottu._<br>

   ___Astuzia___ : Cum’è MozBackup ùn cunnosce chì una lingua unica à u listessu tempu, eccu l’infurmazioni particulare per impiegà MozBackup in lingua corsa :
	https://github.com/JasnaPaka/mozbackup/issues/5

* __VirtualMIDISynth__<br>
    https://coolsoft.altervista.org/en/virtualmidisynth<br>
_VirtualMIDISynth hè un prugramma di sintetizatore MIDI chì funziuneghja cum’è un pilotu multimedia Windows è chì pò esse impiegatu cum’è un apparechju classicu d’esciuta MIDI. Appughjatu nant’à a bibliuteca BASS sviluppata da un4seen, VirtualMIDISynth pò funziunà nant’à Windows XP (SP3) / Vista (SP1) / 7 (SP1) / 8.x / 10 (x86 o x64)._<br>

   ___Astuzia___ : A lingua corsa serà distribuita cù a prossima versione ma si pò dighjà impiegalla cù a versione 2.11.0 grazia à u schedariu di lingua chì si pò scaricà da quì :
    https://github.com/Patriccollu/Schedarii-di-Lingua/blob/master/VirtualMIDISynth/1155.lang<br>
Cliccu dirittu nant’à u buttone « Raw » è « Arregistrà a sibula di a leia sottu… ».

* __WinCDEmu__<br>
    https://wincdemu.sysprogs.org/<br>
_WinCDEmu hè un emulatore CD/DVD/BD di tipu « fonte aperta », vole si dì un attrezu chì permette di muntà fiure di discu otticu d’un solu cliccu in l’espluratore Windows. S’è voi avete scaricatu una fiura ISO è vulete impiegalla senza impruntalla ver di un discu novu, WinCDEmu hè a manera a più faciule per fà què._<br>

   ___Astuzia___ : A versione attuale 4.1 ùn cuntene micca u schedariu di lingua corsa. In attesa di distribuzione, ci vole à __scaricallu__ da quì :
    https://github.com/Patriccollu/Schedarii-di-Lingua/blob/master/WinCDEmu/vmnt_corsican.lng<br>
Cliccu dirittu nant’à u buttone « Raw », « Arregistrà a sibula di a leia sottu… » eppò cupiallu ver di u cartulare `C:\Program Files\WinCDEmu\langfiles` o `C:\Program Files (x86)\WinCDEmu\langfiles` s’è voi avete un urdinatore 64-bit.
        S’è a leia insù ùn funziuneghja micca, si pò scaricà u schedariu di lingua da quess’altru locu :
    https://github.com/sysprogs/WinCDEmu/raw/70d06784ea51d4aa4801266f145c35b2eaff74bd/_distr/langfiles/vmnt_corsican.lng

-----
## 3) I prugrammi in corsu di _traduzzione_ :

* __CDBurnerXP__<br>
    https://cdburnerxp.se/fr/<br>
_CDBurnerXP hè un’appiecazione libera per impruntà CD è DVD, ma dinù Blu-Ray è HD-DVD. Ella permette d’impruntà è creà fiure ISO, ma cuntene dinù un’interfaccia multilingue. Tutti, ancu l’imprese, pò impiegalla d’una manera libera._

* __Common Voice__<br>
    https://commonvoice.mozilla.org/fr<br>
_Common Voice hè l’iniziativa di Mozilla per aiutà à insegnà à e macchine cumu parla in veru a ghjente. Pudete dà a vostra voce per aiutacci à custruisce una basa di dati vucale di fonte aperta chì tuttu mondu pò aduprà per creà appiecazioni innuvative per l’apparechji è u web. Lighjite una frasa per arregistralla (**parlà**) è/o verificate u travagliu d’altri cuntributori per megliurà à qualità (**stà à sente**). Hè cusì simplice !_

* __Unicode CLDR (Common Locale Data Repository)__<br>
    http://cldr.unicode.org/index<br>
_Unicode CLDR hè un prughjettu chì pruvede elementi impurtantissimi à i prugrammi terzi per accettà e lingue di u mondu sanu, cù u depositu u più maiò di dati lucali (i.e. tradutti) dispunibule. Sti dati sò impiegati da [parechje imprese](http://cldr.unicode.org/index#TOC-Who-uses-CLDR-/) per l’internaziunalizazione è a lucalizazione di i so prugrammi._

* __VLC media player__<br>
    https://www.videolan.org/vlc/<br>
_Lettore capace d’apre è leghje (sunà) guasi tutti i schedarii audio è video, ma dinù i DVD, CD Audio, VCD, è d’altri protocolli di diffusione._<br>

   ___Astuzia___ : VLC media player distribuisce dighjà cù a versione attuale una parte - più o menu __una metà__ - di a traduzzione in lingua corsa. Ma ùn si pò ancu sceglie a lingua corsa in e preferenze di VLC. Per impiegalla, hè faciule : basta à sceglie *Auto* in e preferenze di l’interfaccia di VLC è à definisce a lingua *Corse*, cù una tastera *Français*, in e preferenze di lingua di Windows.

* __wxWidgets__<br>
    https://www.wxwidgets.org/<br>
_wxWidgets hè una bibliuteca C++ chì permette à i sviluppatori di creà appiecazioni per Windows, macOS, Linux è d’altre piattaforme cù una basa unica di codice._
  
